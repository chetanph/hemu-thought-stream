---
date: '2025-05-04T17:12:07-05:00'
title: 'चालक/वाहक'
featured_image: 'images/driver-conductor.jpg'
---

{{<audio src="audio/driver-conductor.wav">}}
<!--more-->
---

आपल्यापैक्की बऱ्याच जणांनी बसने प्रवास केला असेल. बस ही चालक/वाहक नियंत्रित करत असतात. दोघांचे कार्य वेगवेगळी असतात, मला जे समजले ते बघू या.

**चालक (Driver)**

जो बस चालवतो त्याला चालक म्हंटले जाते. ह्याच प्रमुख काम म्हणजे बस योग्य ठिकाणी, योग्य वेळेत, सुखरूपपणे घेऊन जाणे. ह्याचे बसायचे ठिकाण बसच्या अगदी पुढच्या जागेत असते. त्याला तिथे प्रवेश करायची जागा वेगळी असते. त्याला बसच्या पुढच्या टायरवर पाय ठेऊन चढावे/उतरावे लागते. प्रवाश्याच्या आणि चालकाच्या जागेमध्ये एक. जाळीदार पार्टीशन असते, प्रवासी त्याला पाहू शकतात पण त्याच्याशी डायरेक्ट बोलणं अवघड असते. शक्यतो प्रवास्यांचे आणि ड्रायव्हरचे बोलणं होतंच नाही. कित्येक वेळा तर प्रवाश्यानी ड्रायव्हरला बघितलेले पण नसते कारण तशी काही गरजच पडत नाही. सरकारी बसची अवस्था बघितली तर हा माणूस आपल्या जीवावर उदार होऊन गाडी चालवत असतो. मी कित्येकदा बघितलेले आहे कि एक्सिलेटर वायर हाताने खेचून घेत गाडी चालणारा, पावसाळ्यात हाताने व्हायफेर हलवत गाडी चालवणारा, हृदयविकाराचा झटका आल्यावरही गाडी बाजूला सुरक्षित ठिकाणी उभी करून मग आपले प्राण त्यागणारा, ब्रेक फेल झाल्यावर स्वतःचा जीव धोक्यात घालून समोरच्या झाडावर किंवा भिंतीवर गाडी घालून प्रवाश्याचे प्राण वाचवणारा, 24/24 तास सलग गाडी चालवणारा, एवढं सार करणारा तो कोणाच्या खिजगणित नसतो, अर्थात प्रत्येक गोष्टीला अपवाद असतो त्याप्रमाणे काही बेफान गतीने, नशा करून गाडी चालवून प्रवाश्याचे जीव घेणारेही असतात, पण त्याच प्रमाण फार थोडं. ह्याबाबतीत प्रवाश्याचे नशीब असावे कि हा असला ड्राइवर नको. असो पण आपल्याला हवं त्या ठिकाणी वेळेवर, सुरक्षितपणे पोहचवणाऱ्या ह्याची दखल मात्र कोणी घेत नाही आणि तरीही आपले काम चोखपणे तो करत असतो.

**वाहक (Conducter)**

बस साठी आवश्यक असणारा हा आणखीन एक महत्वाचा घटक. ह्याची बसण्याची जागा म्हणजे बसच्या दरवाजातून आत शिरले कि पहिल्या शीटवर एक जागा त्याची असते. ह्याच मुख्य काम प्रवाश्याकडून भाड्याची रक्कम घेणे व तिकीट देणे. यात होणारा सर्वात मोठा त्रास म्हणजे प्रवाश्याबरोबर सुट्टया पैशावरून होणारे वाद, reservation सीटवर दुसराच माणूस येऊन बसतो व तो तेथून उठायला तयार नसण्याहून होणाऱ्या वाद सोडवायला, मुलाचे वय 2 वर्ष्या पेक्ष्या जास्त असूनही अर्धे तिकीट मागणारे लोकांशी समजून घेताना, स्टॉप नसला तरी तिथे गाडी थांबा असे सांगणार्यांना समजावून सांगताना, आणि हे सर्व काम गाडी चालू असताना, उभे राहून, तोल सांभाळून करावी लागणारी सर्कस, तो निमूटपणे करत असतो. त्याच बरोबर एखांदा थांबा आल्यावर त्याचे नाव पुकारून लोकांना उतरण्यास पण सांगावे लागते. गाडीमध्ये बहुतेकवेळा फुल गर्दी असते, त्यातुन त्याला वाट काढत प्रत्येक प्रवाश्यापर्यन्त पोहचावे लागते. दिसायला साधे वाटले तरी ते फार अवघड काम असते हे, हे केव्हा समजते जेव्हा आपण आपला थांबा आल्यावर उठून उतरायला लागतो तोच चालक गाडीला ब्रेक लावतो आणि तोल न संभाळता आल्याने आपण धडपडतो, अशा कित्येक वेळा तो वाहक मात्र आरामात तोल सांभाळून तिकीट फाडायचे काम चोखपणे करतो. प्रवाश्याच्या विनंतीवरून त्यांना पाहिजे तिथे गाडी थांबवायला सांगतो, खूपच गर्दी असेल आणि कोणी लेकुरवाळी स्त्री, म्हातारी, आजारी, अपंग व्यक्ती असेल तर स्वतःची शीट त्याला देऊन स्वतः उभ्याने प्रवास करतो. असं तो रोजच करत असतो.

ह्या चालक/वाहक जोडीला पाहून मला पती/पत्नीची आठवण येते. दोघेही एकाच गाडीत बसलेले असतात पण वेगवेगळ्या ठिकाणी. दोघांचाही उद्देश प्रवाश्याना त्याच्या इच्छित ठिकाणी पोहचवणे हाच असतो. प्रवास सुरु करण्यापूर्वी हि दोघंच बसमध्ये चढतात पण वेगवेगळ्या मार्गाने, दोघेही एकमेकांशी डायरेक्ट बोलू शकत नसतात, ते संवाद साधतात ते गाडीतल्या दोरीने बांधलेल्या घंटीद्वारे, एक बेल म्हणजे गाडी थांबव, दोन/डबल बेल म्हणजे गाडी चालव अशी सांकेतिक भाषेद्वारे ते संवाद साधतात. चालकाचे पूर्ण लक्ष्य हे फक्त त्याला समोर असलेल्या रस्त्यावर ठेवून गाडी चालवणे हे असते, तो प्रवाशांशी संवाद साधू शकत नाही, बोलू शकत नाही, प्रवासी त्याला बघतही नसतात, पण तो मात्र एकटाच लक्ष ठेवून गाडी चालवत असतो, एखादया ठिकाणी थांबा नसला तरी, पण वाहकाने एक बेल मारल्यावर निमूटपणे गाडी थांबवतो. वाहकही प्रवाश्यामध्ये बसलेला असला तरी इच्छित थांबा येई पर्यन्तर तिकीट आणि पैशांचा हिशोब करत बसलेला असतो, प्रवाशी येतात जातात, ते दोघेही आपापली कामे निमूटपणे करीत असतात. शेवटचा थांबा येतो, सर्व प्रवाशी उतरून जातात, त्यांचा संबंध तेवढाच असतो, नंतर ते दोघेच राहतात, ती बसच त्यांचं घर, संसार असते. त्याचे जवळ जवळ 70 टक्के आयुष्य त्या बसमध्येच गेलेले असते, ती दोघे मला निर्वाना स्तिथी असलेले वाटतात, कितीक प्रवाशी येतात जातात, प्रत्येकवेळी नवीन नवीन प्रवाशांची अशीच सेवा ते इमानेतबारे करत असतात, पण कोणामध्ये ते गुंतून पडत नाही.

आपल्याला असं जमेल का?

---
हेमू.
