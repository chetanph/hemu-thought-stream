---
date: '2025-05-04T19:00:00-05:00'
title: 'सारथी'
featured_image: 'images/sarathi.png'
---

{{<audio src="audio/sarathi.wav">}}
<!--more-->
---

आज जग फार पुढारलेले आहे, वेगवेगळ्या सोयीसवलतीने जग फार जवळ आले आहे. लोकांच्या आर्थिक परीस्तीत सुधारणा झाली आहे. लोक पर्यटन करण्यासाठी बऱ्याच वेळा खाजगी गाडी बुक करून प्रवास करतात. 

गाडी दारात येऊन उभी राहते, मोठ्या रुबाबात आपण त्या गाडीच्या ड्रायव्हरला आपल्या बॅगा उचलण्यासाठी घरात बोलवतो व सर्व सामान गाडीत ठेवायला सांगतो. खरं म्हणजे फक्त गाडीने तुम्हाला तुमच्या इच्छित ठिकाणी पोचवणे हे त्याचं काम असत, पण आपण मात्र हे गृहीत धरतो कीं, गाडी बुक केली तर सामान गाडीत ठेवायची जबाबदारी पण त्याचीच आहे, तोही काही तक्रार न करता एखाद्या हमालासारखे सर्व सामान उचलून गाडीत ठेवतो, तस त्याने करणं हे आपण आपला हक्क समजतो, खरच हे योग्य असते का? आज बहुतेक तरुण मुलें कर्ज काढून गाडी घेऊन आपला ट्रान्स्पोर्टचा व्यवसाय सुरु करतात, म्हणजे एका अर्थाने तो मालक असतो पण तरीही तो एखाद्या गड्यासारखे आपले सर्वे सामान उचलून गाडीत ठेवतो, जर प्रवासी वयस्कर असतील तर माणुसकीच्या नात्याने हे करणं वेगळे असू शकते, खरंच बघा तुमचा मुलगा पदवीधर आहे व नोकरी न मिल्याने जर हा व्यवसाय निवडला तर तुम्हाला तुमच्या मुलाला असे कोणी हक्क म्हणून बॅगा उचलायला लावले तर आवडेल का?

प्रवास सुरु होतो, प्रवासी गप्पा मारायला सुरुवात करतात, बहुतेक वेळा गॉसिप गप्पाचा भरणा जास्त असतो. प्रवासाच्या गप्पा चालू असतानाच मध्येच जर त्या ड्रायव्हरने आपले मत मांडले तर बऱ्याच प्रवाश्याना ते आवडत नाही. ते बोलणं बंद करतात. हा तोच ड्रायव्हर असतो ज्याला तुम्ही तुमच्या बॅगा उचलायला सांगतात. खरं म्हणजे प्रवासात असताना आपण एकदम खाजगी गोष्टी बोलाव्यात का हा प्रश्न आहे. पूर्वी बसने प्रवास करताना शेजारी प्रवाश्याशी थोड्याच वेळात मैत्री होऊन वाट्टेल त्या विषयावर मस्त गप्पा मारल्या जायच्या आणि केव्हा प्रवासाची वेळ संपली हेही काळात नसे, मग गाडीतून उतरताना एकमेकांचा पत्ता देऊन आग्रहाने घरी येण्याचे आमंत्रण दिले जायचे. एक मात्र खरे कि आज अशी परिस्थिती राहिली नाही, कोणाचा कुणावर विश्वास राहिला नाही, कोण तुमचा विश्वासघात करेल हे सांगता येणार नाही, त्यामुळे खूपच खाजगी गोष्टी गाडीत बोलूच नाही हे खरंय पण इतर कोणत्याही गोष्टी आपण बोलू शकतो 

प्रवास चालू असताना प्रवासी एकमेकांशी बोलतात, गाणे म्हणतात, निसर्गाचा आस्वाद घेतात पण जो ड्राइवर असतो ना त्याने मुकाट्याने गाडी चालवावी अशी आपली अपेक्षा असते. तसाही त्याचे सर्व लक्ष्य रोडच्या समोर असते, तो आजूबाजूचा निसर्ग बघू शकत नाही, तो गाणे म्हणू शकत नाही, तुमच्याशी बोलू नये असे तुम्हाला वाटते, म्हणजे त्याने फक्त गाडी चालवावी, बाकी काही एक करू नये, आत्ता एक लक्ष्यात घ्या कि काय प्रवासी म्हणून तुम्ही एकदम शांत बसून, 7/8 तास प्रवास करू शकता का?

आपल्याला पाहिजे तेव्हा, पाहिजे त्या ठिकाणी गाडी थांबवावी, चहा नास्ता करावा, पण ड्रायव्हरने काही करू नये, हे योग्य आहे काय?

आत्ता आणखी खोलात विचार केला कि हे लक्ष्यात येईल कि हा ड्राइवर त्याचे 3/4 आयुष्य गाडीतच घालवतो, जायला 7/8 तास आणि येताना 7/8 तास लागले तेर केवळ 5/6 तास तो घरी झोपण्यासाठी जाऊ शकतो, काही वेळेस तेर 7/8 दिवस लागातार घरी येऊ शकत नाही, कित्येक वेळा पहाटे 4/5 वाजता घरी आलेला तो 6 वाजता तुमच्या बरोबर असतो. म्हणजे तो जवळ जवळ दिवस भर गाडीतच असतो, मग तो बोलणार तरी कोणाशी? एक माणूस म्हणून तो कोणाशी बोलणार? 

बरं कुठल्या ठिकाणाची माहिती हवी असेल तर मात्र आम्ही त्याला विचारणार. खरं म्हणजे इतका प्रवास करून, वेगवेगळे प्रदेश पाहून त्याला जे ज्ञान झालेले असते ना ते आपल्यालाही नसते. असं म्हणतात कि संतलोक म्हणूनच वेगवेगळ्या ठिकाणी फिरत असतात कारण त्यामुळे वेगवेगळ्या ठिकाणची, माणसाची, तिथल्या संस्कृतीची ओळख होते, शंकराचार्य, महात्मा गांधी हे पुरे जगभर का हिंडले?

प्रवास संपतो, प्रवाशी आपल्या इच्छित ठिकाणी उतरतात, आपला प्रवास सुखरूप झाला म्हणून कितीजन त्या ड्रायव्हरचे आभार मानतात, आपण रोज बातम्यांमध्ये वाचतो/ऐकतो कि अपघातामुळे कित्येकजण मुर्त्यमुखी पडतात, मग आपल्याला सुखरूप आणून पोहचवणाऱ्याचे साधे आभार मानायचे सौजन्य कितीजण दाखवतात, कारण मनात हे असते कि पैसा दिलाय काही उपकार करतोय का? काही दानशूर म्हणवणारे 50/100 रुपये देतात ते पण फार मोठे उपकार करताय, कोणी तरी म्हणते का बाबा ये घरात थोडं चहापाणी घे. पण गाडीत असताना खाली उतरायचा नसेल तर आपण मात्र त्याला पाण्याची बाटली आणायला पाठवतो.

मग तो ड्राइवर परत मूळ ठिकाणी यायला निघतो, परतीचे प्रवासी मिळाले तर ठीक नाही तेर एकटाच प्रवास, परत दुसऱ्या ठिकाणी निघायचे, नवीन प्रवासी, नवीन ठिकाण, तशीच वागणूक, नशीब चांगले असेल तर चांगले माणसं पण भेटतात, एक आपलं माणूस म्हणून वागवतात पण हे फार दुर्मिळ.

ड्राइवर म्हणजे सारथी, भगवान कृष्ण अर्जुनाचे सारथी झाले, अर्जुनाला सर्व प्रहरापासून वाचवले, लढण्यासाठी गीता सांगितली, एवढेच नव्हे तर अगदी शेवटी युद्ध संपल्यावर आधी अर्जुनाला रथातून खाली उतरवले मग स्वतः खाली उतरले, जशे कृष्ण खाली उतरले रथ जळून खाक झाला, ते भगवंताला माहित होते, एक सारथी आपल्या प्रवाश्याला सुखरूप त्याच्या इच्छित ठिकाणी पोहचवतो, त्या कृष्णाला आपण भगवान मानतो तर मग आपल्या गाडीच्या सारथ्याला आपण तुच्छ का मानतो?

आपल्या जीवनात पण कोणीतरी आपला जीवनाचा प्रवास सुखरूप व्हावा म्हणून आपला सारथी झालेला असतो, तो फक्त रोडच्या समोर बघत आपली गाडी चालवतो, त्याला ना बोलाची मुभा असते ना निसर्गाचा आस्वाद घ्याचा, त्याच एकच ध्येया असतं ते त्याच्या गाडीत बसलेल्या प्रवाश्याना त्याच्या इच्छित ठिकाणी पोचवायचे, जर प्रवाशांनी बोलू दिले तेर बोलायचे, त्यांचं सामान उचलायचं, प्रेमानी काही टीप दिली तर घ्याची, त्यांना इच्छित ठिकाणी पोहचल्यावर परतीचा प्रवास एकट्याने कारायचा, कर्ण कुंतीपुत्र असूनही सूतपुत्र (सार्थीपूत्र) म्हणून आयुष्यभर हिणवलं गेला, एक उत्कतुष्ट धनुर्धारी असूनही सूतपुत्र म्हणून हेटाळणी स्वीकारत गेला.

ती मानसिकता काय अजूनही बदलली नाही काय?

---
हेमू.
