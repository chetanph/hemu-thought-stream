---
date: '2025-05-03T17:40:23-05:00'
title: 'आत्मीयता कि औपचारिकता'
featured_image: "images/birthday.jpg"
---

{{<audio src="audio/birthday.wav">}}
<!--more-->
---

आज सहज वर्तमानपत्र चाळता चाळता एका जाहिरातींकडे लक्ष गेले. खरं म्हणजे तिला जाहिरात म्हणावे कि अजून काही हे समजत नव्हते कारणं ती एक तृतीय पुण्यस्मरणाचा एका स्त्रीचा फोटो होता, खाली तिचे नाव, मृत्यूची तारीख अँड शोकाकुल परिवार म्हणून तिच्या पतीचे नाव, मुलांची नावे, सून/जावयाची नावे होती. फोटोखाली लिहिले होते कि ' आज तुला जाऊन तीन वर्ष झाली पण तुझी आठवण आली नाही असा एकही क्षण आला नाही. ती जाहिरात बघताना मनोमन हसू आले. आता ह्याला जाहिरात का म्हणायचे हा एक प्रश्न निर्माण होतो, कारण मृत व्यक्तीचा परिवार, मिर्त्र, नातेवाईक सोडले तर बाकी कोणाला त्या व्यक्तीशी काही घेणं देणं नसत, तरीही त्या व्यक्तीचा फोटो पेपर मध्ये छापायला देतात म्हणून त्याला जाहिरात म्हणालो इतकंच. शेवटी त्या परिवारातील व्यक्तींना श्रद्धांजली अशी अर्पित करायची असेल तर कोणाची काही हरकत नसावी. पण त्यात आत्मीयता असावी औपचारिकता नसावी असं वाटते.

खरं म्हणजे त्या फोटोखालच्या ज्या ओळी कि 'आज तुला जाऊन तीन वर्ष झाले पण तुझी आठवण आली नाही असा एकही क्षण गेला नाही ' हे वाचून गम्मत वाटली. कारण आजच्या ह्या धावपळीच्या जगात जिवंत असताना माणसांना एकमेकांशी बोलायची सवड नाही आहे, जेव्हा थोडीफार सवड मिळते तेव्हा परिवारातले बहुतेक जण मोबाईल मध्ये डोके खुपसून बसलेले असतात. मग एकमेकांची आठवन तरी कशी होणार. त्यामुळे तुझी आठवन आली नाही असा एकही क्षण गेला नाही हे अगदीच हास्यास्पद वाटते. त्या ऐवजी ह्या तीन वर्षात एक दोन क्षण तुझी आठवन झाली असं म्हंटल तर ठीक होईल. त्या स्त्रीच्या पतीला फार झालं तर खूप आठवण येऊ शकेल, पण इतरांना असं होत असेल असं मला तरी वाटत नाही. कारण जो तो आपल्या विश्वात इतका बुडालेला असतो कि त्याला स्वतःचीच आठवण राहत नाही तर इतरांची कशी ठेवेल? तसंच खरंच एवढं प्रेम आज बघायला मिळत? जिवंत असताना काही कुरबुरी झाल्यावर महिना महिनाभर एकमेकांशी न बोलणारे, खरंच ती व्यक्ती गेल्यावर एक क्षण हि तिच्या आठविणीशिवाय जगू शकणार नाही हे पटत का? मग हा फोटो प्रसिद्धीला दिला जात्तो तो आत्मियता म्हणून कि औपचारिकता पूर्ण करावी म्हणून? व्यक्ती जिवंत असताना त्याला वेळ न देणं, त्याच्या म्हण्याकडे दुर्लक्ष करण आणि नंतर त्या व्यक्तीच्या मृत्यूनंतर दानधर्म करणे, हा सगळं औपचारिकपणा नव्हे का? माझे वडील तर नेहेमी म्हणायचे कि मी जिवंत असताना मला काय ते जेवायला घाला, मी मेल्यावर गावजेवण घालायचा भंपकपणा करू नका.

हे श्रद्धांजली अर्पित करणे, वाढदिवस, लग्नाचा वाढदिवस साजरा करणे हे आजच्या काळात फारच बदलेले आहे, आजकाल तर आपण पहिल्यांदी कधी भेटलो तो दिवस, लग्नाचा पार एक महिना, वैगेरेही साजरे केले जातात. पण अगोदरचे वाढदिवस, लग्नाचा वाढदिवस साजरा करण्याची पद्धत आणि आजची पद्धत यात फार जमीन आस्मानचा फरक आहे.

पूर्वीच्या काळी वाढदिवसाचे काय अप्रूप असायचे. वाढदिवस येण्याअगोदर 3/4 महिने वेध लागायचे. कारण त्या दिवशी नवीन कपडे मिळायचे. त्या काळी दिवाळी आणि वाढदिवसाच्या दिवशीच नवीन कपडे मिळायचे त्यामुळे त्याच फार उत्सुकता असायची. त्या दिवशी सकाळी लवकर उठून आई आंघोळ घालायची, डोकं पाठ धुऊन मिळायची. नंतर डोक्याला सुंगंधी तैल, चेहेऱ्याला पावडर लावली जायची. मग नवीन कपडे घातल्यावर पहिल्यांदी देवांना नमस्कार केला जायचा. नंतर घरातल्या मोठ्यांना नमस्कार करून त्यांचा आशीर्वाद घेतला जायचा. जर शाळा सकाळची असेल तर औक्षण सायंकाळी केले जायचे. औक्षण झाल्यावर गळ्यामध्ये हार घातला जात असे. तोंडात पेढा भरविला जात असे, तेही पाच जनीकडून. नंतर नवीन ड्रेस घालून रावलगाव चॉकलेटची पिशीवी घेऊन शाळेत मोठ्या तोऱ्यात जायला मिळत असे. त्या दिवशी शाळेचा गणवेश नाही घातला तरी शिक्षक काही बोलत नसत. सर्वाना ते रावलगावचे छोटेशे चॉकलेट वाटताना फार आनंद मिळायचा, मग कोणी वर्ग सहकारी पेन्सिल, खोडरबर भेट देत असत, त्यांनीसुद्धा खूप आनंद मिळत असे. नंतर घरी आल्यावर सायंकाळी सर्व काका काकी, चुलत भावंडं, मामा हे सर्व जण घरी जेवायला येत असत. आल्यावर प्रेमाने विचारपूस करीत असत, काही भेटवस्तू, दहा वीस रुपयाची नोट हातात ठेवत असत, चार ज्ञानाचे बोल सांगत असत, आता तू मोठा झाला आहे, काय करावे, काय करू नये, हे प्रेमाने तसाच काही जरबी आवाजात सुनावत असत, तुला पुढे काय करता येईल ह्याचे मार्गदर्शनही असायचे, आईवडील किती कष्ट घेत आहेत, त्यांच्या काय अपेक्षा आहेत ह्याची पण चर्चा होत असायची. पण ते सगळं फार छान वाटायचे. जीवनात गोडधोड असायचे. आपल्या आवडीचा पदार्थ असायचाच असायचा. जेवण झाली कि सगळ्याचा गप्पाचा डाव रंगायचा. शेवटी सगळे आपापल्या घरी जायचे. ज्याचा वाढदिवस असायचा त्याला त्या दिवशी फार भारी वाटायचं. तो दिवस संपूच नये असं वाटायचं. 25/30 लोकांचा स्वयंपाक घरच्या बायकाच बनवायच्या. त्यात त्यांना कष्ट झाले असं वाटायचं नाही, सर्वजण भरपेट जेवले म्हणजे त्यांना त्या कष्टच सार्थक झाल्यासारखा वाटायचं. जेवणात पण शाकाहारी पदार्थच असायचे कारण वाढदिवस हा एक पवित्र दिवस आहे असं तेव्हा मानलं जायचं. जे काही केले जायचे ती आपुलकीच्या भावनेने, त्यात औपचारिकतेचा गंधही नसायचा, ज्याचा वाढदिवस असेल त्याला तर अगदी राजपुत्र/राजकन्या असल्यासारखं वाटायचं. खरंच ते खूप भारी दिवस होते असं वाटत.

पण आज परिस्तिथी पूर्ण वेगळी आहे. माहित नाही पण हि प्रथा कोणी काढली, कि वाढदिवसाच्या आदल्या रात्रीच 12 वाजता केक कापला जातो. आपण वाढदिवस (birthday) साजरा करत असतो, वाढरात्री (birthnight) नाही हे लक्षात घेतले जात नाही. पूर्वी औक्षण केले जायचे ते आता केकवरच्या मेणबत्ती विझवून केक कापला जातो. हि तर आपली संस्कृती नव्हे. बरं आणखी एक विचत्र पद्धत म्हणजे जी खायची वस्तू असते तो केक न खाता एकमेकांच्या चेहेऱ्यावर चोळला जातो, हि कुठली पद्धत? नंतर मग हि बहुतेक तरुण मंडळी मद्यपान करणार आणि रात्री 1/2 वाजता रस्त्यावरून चालणाऱ्या निष्पाप व्यक्तीना भरधाव वेगाने गाडी चालवून चिरडून त्याचे जीवन संपवणार, अशी परम्परा रूढ होतेय. तुम्ही म्हणाल हे अतिशयोक्ती झाली, सर्वच जण असे थोडंच करतात, मान्य आहे काही अपवाद जरूर आहे, पण रात्री 12 वाजता केक कापणं, बऱ्याचवेळा तो केक एकमेकांच्या तोंडाला फासून अन्नाची नासाडी करण, मद्यपान करण आणि मग रात्री उशिरा घरी (नशीब चांगाले असेल तर सुखरूप) पोहचणे हि पद्धत झाली आहे हे कटू सत्त्य आहे. पालकांचाही काही धाक राहिलेला नाही, हि आपली संस्कृती कधीच नव्हती. रात्री उशिरा घरी आल्याने साहजिकच वाढदिवसाच्या दिवशी उशिरापर्यंत झोपणे होते. मग उशिरा उठल्यावर साहजिकच उशिरा उठणं होणार. मग त्या दिवसाचे नवीन कपडे वैगेरे घातले जाणार, आज नवीन, ब्रँडेड कपड्याबद्दल काही एक उत्सुकता राहिलेली नाही कारण वर्षभरात बऱ्याचवेळा कपडे घेतले जातात. काही ठिकाणी अजूनही औक्षण केले जाते, त्यानंतर तो किंवा ती परत आपापल्या मैत्रिणीबरोबर जेवायला बाहेर जाणार, कारण आत्ता मुलांना काय म्हणतात ती त्याची स्पेस हवी असते, त्यांना आपल्या आईवडिलांबरोबर वाढदिवस साजरा करण काही आवडत नाही, येथेही काही अपवाद आहे कि काही मुलं आदल्यादिवशी आपल्या मित्रांसोबत त्याच्या पद्धतीने साजरा करतात पण वाढदिवसाच्या दिवशी आपल्या आईवडिलांबरोबर साजरे करतात हि त्यातल्या त्यात एक समाधानाची बाब आहे.

जेव्हा कोणाचा वाढदिवस, लग्नाचा वाढदिवस असतो तेव्हा होत काय कि, नातेवाईक तर आत्ता नसताच पण जी मित्रमंडळी जमा होतात ते एखादया हॉटेलमध्ये जातात, जेवण सांगितले जाते, मासाहार आणि मद्यपानही बहुतेक ठिकाणी केले जाते. अगदी सुरवातीला एक औपचारिकता म्हणून ज्याचा वाढदिवस असतो त्यांना शुभेच्छा, पुस्पगुच्छ, किंवा वर्गणी काढून एखाद गिफ्ट देऊन पार्टीला सुरवात होते. पुरुषमंडळी आपल्या ऑफिसच्या आणि बायका त्याच्या गॉसिपमध्ये गुंग होऊन जातात. ज्याचा वाढदिवस असतो त्यांना त्यांचं मत मांडणे, हे वर्ष कसे गेले, काय काय त्यांनी फेस केले ह्याबद्दल त्यांना ना कोणी विचारते ना कोणाला त्यात इंटरेस्ट असतो. एक औपचारिक वाढदिवस ठरतो तो. ना त्यात आपुलकी दिसते ना आत्मीयता.

आपण अगोदर वाढदिवस कसे व्ह्याचे आत्ता कसे होतात हे पाहिले. जग बदलत चाललंय त्याप्रमाणे आपणही बदलायला हवं हे मान्य केले तरी त्या बदलात आपली संस्कृती, आपलेपणा टिकून राहावा हि अपेक्षा काय चुकीची आहे. आपण आधुनिक दिसावं म्हणून काहीही पद्धती अवलंबित असू तर योग्य ठरेल का? कितीही बदल झाले तरी आजही मुस्लिम समाजात नमाज पढणे आणि ख्रिश्चनांमध्ये रविवारी का होईना पण चर्च मध्ये वाढदिवसाच्या दिवशी प्रार्थना म्हंटली जाते मग आपण हिंदू का औक्षण आणि मंदिरात जायला मागासले पणा म्हणून टाळून दिवा विझवणे आणि केक कापणे का स्वीकारतो ह्याचा विचार व्हयला पाहिजे कि नको? आपल्या प्रत्येक चालीरीती, परंपरा मागे एक शास्त्रीय कारणं देखील आहे, ते काय, हे गूगलवर शोधलं तर युवा पिढीचे काय बिघडणार आहे? कारण आज पालकांनी काही सांगायचं प्रयत्न केला तर मुलं ते ऐकत नाही किंवा त्यांना ते पटत नाही. पण जेव्हा ते त्यांचा मुद्दा मांडता तेव्हा ते गूगल ज्ञानाचा वापर करतात, मग हि परंपरा का आहे हेही त्यांनी त्यावर शोधलं तर बिघडले कुठे.

यातही एक आशेचा किरण काही ठिकाणी बघायला मिळतोय, जस काही मुलं आपल्या वाढदिवसाच्या दिवशी काही चॅरिटी काम जस, वृध्दाश्रमाधिल वृद्धांना त्या दिवशी जेवण देणे, अनाथाश्रमातील मुलाबरोबर दिवस साजरा करणे, पार्टीचा पैसे अश्या चॅरिटी कारणासाठी वापरणे हे खरंच खूप समाधानाची आणि अभिमानाची गोष्ट आहे. बदल हवा पण आपली संस्कृती धरून, मानवता बघून, तरच वसुधेव कुटुंबकम म्हणू शकू.

त्या प्रसंगामध्ये एक आत्मीयता दिसेल, औपचारिकता नव्हे.

---
हेमू.
