---
date: '2025-05-04T14:19:29-05:00'
title: 'आयुष्याचे चार आश्रम आणि पाण्याचा प्रवास'
featured_image: 'images/char-ashram.png'
---

{{<audio src="audio/char-ashram.wav">}}
<!--more-->
---

आपल्या संस्कृतीत सांगितलेले आहे कि मनुष्य हा त्याच्या आयुष्यात चार आश्रमात जगतो. असं गृहीत धरले आहे कि मनुष्य साधारपणे शंभर वर्ष जागतो. ह्या शंभर वर्षाची पंचवीस वर्ष्याच्या चार भागात विभागणी केली जाते.पहिले पंचवीस वर्ष हे ब्रह्मचर्य आश्रमाचे, दुसरे पंचवीस वर्ष गृहस्थाश्रमाचे, तिसरे पंचवीस वर्ष हे वनप्रस्तान आश्रमाचे आणि शेवटचे पंचवीस वर्ष हे संन्यासाश्रमाचे मानले जातात. अर्थात हल्ली सरासरी 80 वर्ष जगतो असं गृहीत धरले तर 20/20 वर्षाचा एक आश्रम धरावा लागेल. मला पाण्याच्या उगमापासून ते समुद्रात मिळेपर्यंतचा प्रवास हा ह्या चारही आश्रमातून जाताना दिसतो. तसेही पाणी/ जल म्हणजे जीवन मानले जाते. आपले पूर्वज त्याचा निवास नदीकाठीच ठेवायचे ते पाणी हे जीवन असल्याने. पृथ्वीवर पहिला जीव हा पाण्यातच निर्माण झाला असं म्हणतात.परमेश्वराचा पहिला अवतार मत्स्यावतार मानला जातो. आजही कुठल्याही ग्रहावर जेव्हा आकाश यान पाठवले जाते तेव्हा त्या ग्रहावर पाणी आहे/होते का हे शोधले जाते, एवढा पाण्याचा आणि जीवनाचा अतूट संबंध आहे. त्यामुळे पाण्याचा आणि मनुष्याचा ह्या चार आश्रमाचा प्रवास बघणे खरंच खूप महत्वाचे आहे. त्याचा प्रवास बघणे खरंच खूप मनोरंजक आहे, कसा ते पाहूया.

**1) ब्रह्मचर्य आश्रम**

जेथे नदीचा उगम होतो (बाल्यावस्था) तेथे तिचा प्रवाहाची धार अतंत्य बारीक असते. पाण्याचा गुणधर्म आहे कि ते खालच्या दिशेने वाहते. सुरवातीला प्रवाही धार अत्यन्त छोटी असल्याने वाहण्याचा वेगही अत्यन्त कमी असतो. वाहत असताना मार्गात येणाऱ्या प्रत्येक वस्तू, दगड, चढ उताराशी अत्यन्त हळू वेगात जुळवून घेत, मार्गात येणारे खड्डे भरत पाणी पुढे वाहते. काही नैसर्गिक बंधारे असतात ते भरे पर्यंत ते तेथेच साचत राहते. एकदा का तो बंधारा भरला कि मग ते परत पुढे मार्गस्थ होते. हळू हळू प्रवाह मोठा होत जातो, वेगही वाढत जातो, मग त्याला मनुष्याकडून धरणाच्या रूपाने थोपवले जाते. त्यासाठी योग्य ठिकाणी उंच व मजबूत भिंत बांधली जाते. मग सुरवातीला ते धरणपाण्याने भरायला काही वर्ष लागू शकतात. मग एकदा का ते भरले कि मग त्या धरणातून पाण्याचा विसर्ग सुरु केला जातो, हा झाला पाण्याच्या ब्रह्मश्रमाचा प्रवास.

मनुष्याचंपण असच होते. त्याचा जल्म होतो. ते मुलं हळू हळू मोठे व्हायला सुरुवात करते. सुरवातीच्या वर्षात त्याचा वाढण्याचा वेग अत्यन्त हळू असतो. सुरवातीला ते नैसर्गिक पणे पालथे पडणे, बसने, चालणे शिकते. नैसर्गिकपणे पालकाची भाषा बोलू लागते. हळू हळू चालण्याचा,बोलण्याचा वेग वाढतो. मग त्याचा विकास व्हावा म्हणून शाळा/कॉलेजरूपी धरण त्याच्या आयुष्यात आणले जाते. ज्ञानाने ते धरण पूर्ण भरे पर्यंत तो त्या शाळेत/कॉलेज मध्ये थांबते. एकदा का ते पूर्ण ज्ञान मिळवून नोकरी/व्यवसाय करू लागले कि त्याचा पुढचा प्रवास सुरु होतो, येथ पर्यतर ते ब्रम्हाश्रमात असते.

**2) गृहस्थाश्रम**

एकदा कि धरण भरले कि मग धरणाचे दरवाजे उघडले जातात. पाणी उंच अशा दरवाजातून प्रचंड वेगाने खाली येते व उसळी घेऊन तेवढेच वर जाते आणि परत खाली येते व वेगाने पुढे धावू लागते. हा वेग एवढा प्रचंड असतो कि तेथे वीजनिर्मितीही निर्माण होऊ शकते. धरणाच्या पलीकडे पाण्याचा रंग वेगळा असतो पण धरणाच्या दरवाज्यातून बाहेर पडणाऱ्या पाण्याचा रंग अगदी दुधासारखा पांढराशुब्र्ह दिसतो. पाणी अत्यन्त वेगाने धाव घेत पुढे निघते. वाटेत काही आले, झाडे, दगड, कपारी वैगेरे कशाचीही तम न करता ते वेगाने पुढे जात असते. वाटेत येणाऱ्या कुठल्याही प्रकारच्या अडथळ्याला दूर करत ते पुढे जात असते. पाण्याचा हा प्रवाह काही किलोमीटरप्रायन्तर असाच वेगाचा, खळ्खलता असतो. काही किलोमीटरनंतर नदीचे पात्र मग विस्तरले जाते, मोठे व्हायला सुरुवात होते, इथपर्यतर पाण्याचा ग्रहस्तसाश्रमाचा प्रवास चालू असतो.

मनुष्य एकदा का ज्ञान मिळवता झाला कि मग तो शाळा कॉलेजरूपी धरणाच्या दरवाजातून जगण्यासाठी, स्वतःच्या पायावर उभे राहण्यासाठी, नोकरी / व्यवसाय करण्यासाठी बाहेर पडतो. ऐन तारुण्यामध्ये प्रवेश केला असल्यामुळे, ज्ञान प्राप्तीमुळे त्याच्या चेहेऱ्यावर एक वेगळेच तेज झळकत असते. जीवनात यशश्वी होण्यासाठी वाट्टेल ते परिश्रम करण्याची तयारी, वाटेल येणाऱ्या कुठल्याही अडथळा पार करण्याची तयारी असते. वाटेत येणाऱ्या कुठल्याही संकटाशी दोन हात करायची, आरे ला कारे म्हणण्याची उर्मी असते. विवाह करून मुलांसाठी काहीही करायची तयारी असते. हा प्रवास फार वेगाचा, धाडसाचं असतो, इथपर्यतर गृहस्थाश्रम चालू असतो.

**3) वैराग्याश्रम**

जसजसा नदीचा प्रवाह मोठा होत जातो, पाण्याचा पात्र विस्तर्ण होत जाते तसतसा पाण्याचा प्रवाह हा शांत होत जातो, एवढा शांत कि पाणी वाहते आहे कि नाही ह्याचा प्रश्न पडावा. पाणी अत्यन्त खोल व संथपणे वाहत असते. कोठेही पाण्याला खळखळाट नसतो. अत्यन्त शांतपणे ते पुढे जात असते. आता त्याला समुद्राला जाऊन मिळायचा हा एकाच ध्यास असतो. इथपर्यतर पाण्याचा वैराग्याश्रमाचा प्रवास असतो.

मनुष्य जेव्हा नोकरी व्यसनात स्थिर होतो तेव्हा मग त्याच्यात एक maturity येते, सगळ्या गोष्टी शांतपणे करायची त्याला सवय होते. खोलवर विचार करायची, शांतपणे निर्णय घेण्याची वृत्ती वाढते. वागणुकीत, निर्णय घेण्यात कुठेही हडबड नसते. आता त्याला त्याच्या मुलांच्या शिक्षण, नोकरी, विवाह करून देऊन त्यांना त्याच्या पायावर उभे करून देऊन सर्व जबाबदारीतून मुक्त होण्याचे वेध लागलेले असतात. इथपर्यतर त्याचा वैराग्याश्रमाचा प्रवास चालू असतो.

**4) संन्यासाश्रम**

पाणी शेवटी त्याच्या अंतिम अवस्था म्हणजे समुद्राला येऊन मिळते. समुद्राला येऊन मिळाल्यावर त्याचे स्वतःचे असे अस्तित्व संपते. जरी समुद्राचे पाणी हे पाणीच असले तरी त्याचा गोडपणा जाऊन त्याला खारटपणा येतो.आता ते पिण्यालायक राहत नाही. पण त्याला आता फार मोठे स्वरूप प्राप्त झालेले असते. नजर पोहोचू शकत नाही तिथपर्यतर तो विस्तारलेला असतो. गोडपणा जरी हरवून बसला असला तरी तो मासे, विविध जलचर प्राण्याचा निवास बनलेला असतो, मोती शिम्पल्यानी तो समृद्ध झालेला असतो, नवीन कितीही पाणी येऊ द्या, तो ते सर्व आपल्यात सामाऊन घेतो. मोठमोठ्या जहाजांना तो अलगद फिरू देतो. पण तरीही त्याला आपले मूळ खुणवत राहते. वारंवार मोठ्या वेगाने तो परत किनाऱ्याकडे लाटारूपाने येत राहतो. पूर्ण शक्तीने, पूर्ण वेगाने तो किनाऱ्याकडे येण्याचा प्रयत्न करतो, परत येण्याचा मोह त्याला सुटत नसतो पण किनाऱ्यापर्यंत येई पर्यतर त्याची शक्ती संपलेली असते, शेवटची लाट जेव्हा अत्यन्त क्षीण होऊन किनाऱ्याला येऊं बघते पण पोहचू शकत नाही तेव्हा तीच लाट जणू काही निराशेचा उसासा टाकून अत्यन्त शांतपणे परत फिरते, लाटेतले अश्रू फेसाद्वारे किनाऱ्याला देऊन ती लाट परत फिरते. नंतर तो मोह सुटतो,उन्हाने पाण्याची वाफ होते, काही वाफेला आकाशात गेल्यावर थंडावा मिळतो, त्याचे ढग बनतात व पावसाच्या रूपाने तो परत पुनर्जल्मा घेतो पण ज्या वाफेच्या भागाला थंडावा मिळत नाही, त्याचे ढगात रूपांतर होत नाही ते मुक्त होतात.त्यांना मुक्ती मिळते.

मनुष्याचं पण असच असत, तो जेव्हा सेवानिवृत्त होतो, व्यवसाय मुलाच्या हातात सोपवतो तेव्हा तो संन्यासाश्रमात प्रवेश करतो. तेव्हा तो पाहिल्यादि तर या सर्व जंजाळातून सुटलो म्हणून निस्वास सोडतो. नंतर तो सून, नातवंड जावई सगळ्यांना आपल्यात सामावून घेतो. आत्ता तो प्रौढ झालेला असतो. ज्ञानाने, अनुभवाने तो सर्वगुण संपन्न झालेला असतो. राग लोभ, फायदा, नुकसान या पलीकडे पोहचलेला असतो.खरं म्हणजे या वयात त्याने कुठल्याच सांसारिक बाबीमध्ये लक्ष घालू नये अशी सर्वांची अपेक्षा असते. पण तो निवृत्त झाला असला तरी तो कुटुंबाबरोबरच राहत असल्याने तो मुलांना काही समस्या आल्या तर समुद्र जसा किनाऱ्याकडे धाव घेतो तसा हा त्यांना मदत करायला धावून जातो, काही जणांना हे अजूनही संसारात अडकलेला आहे अशी टीका केली जाते. खरं म्हणजे जेव्हा आपलं मुलं हे संकटात आहे हे माहित असूनही त्याने निर्विकार असावे असं कस होऊ शकते?

येथे मला भगवान श्रीकृष्ण आणि अर्जुनाची गीता आठवते. भगवान श्रीकृष्ण अर्जुनाला गीतेचे 18 अध्याय आणि विराट दर्शन हे युद्ध होण्याआधीच सांगतात. त्यामुळे खरं तर अर्जुन हा सर्व मोहापासून विरक्त व्हायला हवा होता, पण युद्ध सुरु झाल्यावर जेव्हा अभिमन्नूचा वध होतो तेव्हा अर्जुन अत्यन्त दुःखात बुडून विलाप करू लागतो, इथे लक्षात घ्यावे कि ज्या अर्जुनाला प्रत्यक्ष भगवान श्रीकृष्णाने गीता सांगितली, विराट दर्शन दाखवले, जो कृष्णाचा सखा तोही पुत्रमोहापासून सुटला नाही. भगवान श्रीराम सीतामाईच्या वियोगाने सीते सीते करत विलाप करत होते तेथे आपल्यासारख्या सामान्य माणसाची काय कथा. पण तरीही आपल्याला ह्या मोहापासून जेवढे होईल तेवढे दूर राहून, भगवान भक्ती, ज्ञानधारणाने, ध्यानधारणा सर्व कर्म, मोहमाया त्यात स्वाहा करून, भगवंताचे नाव घेऊन मुक्ती मिळावी म्हणून प्रयत्न करायलाच हवा ना. तेव्हाच आपला प्रवास पूर्ण होईल हेही तेवढेच खरे, अवगड आहे पण अशक्य नाही, ज्याला हे जमते, जो हे लक्षात घेतो कि जे काही होते आहे, ते करणारा मी नसून परमेश्वर आहे त्याचा प्रवास मुक्ती मिळाल्याने पूर्ण होतो, तर जो अजूनही सांसारिक बाबीमध्ये अडकतो तो परत जल्म मारण्याच्या फेऱ्यात अडकतो हेच खरे.

---
हेमू.
