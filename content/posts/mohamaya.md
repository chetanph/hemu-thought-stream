---
date: '2025-05-04T18:55:27-05:00'
title: 'काय मोहमाया आणि काय सत्त्य?'
featured_image: 'images/mohamaya.jpg'
---

{{<audio src="audio/mohamaya.wav">}}
<!--more-->
---

कशी गंमत असते बघा, उगवतीच्या सूर्य हा शुभ मानला जातो, त्याला अर्ध्य देऊन पुजला जातो, पण मावळतीचा सूर्याला कोणी अर्ध्य देत नाही उलट बहुतेक पर्यटन स्थळी सूर्यास्त पॉईंट असतोच असतो, लोक सूर्यास्त होताना आणंद घेत असतात, टाळ्या वाजवीत असतात, एकदा का तो डुबला कि सर्व जण आपल्या रूमवर जातात कारण सुर्यउदय होईपर्यंत चंद्र आता त्यांच्या सोबतीला असतो.

मुंबईला शेवटची लोकल पकडायला खूप गर्दी असते, मानस जमेल तेथून गाडीत शिरतात, जेथे जागा मिळेल तिथे उभे राहून प्रवास करतील, मात्र शेवटचे स्टेशन आले की सर्वजण उतरतात, कारण त्यांचे ठिकाण आलेले असते, थोड्याच वेळापूर्वी आपलं सर्वस्व लावून गाडी पकडणारे उतरून गेलेले असतात आणि गाडी एकटीच त्या स्टेशनवर उभी असते.

बोटीचं पण तसंच असते, एकदा की बोट किनाऱ्याला लागली की सर्व प्रवासी उतरून जातात, जाताना ती बोट कुठे वाहून जाऊ नये म्हणून लंगर अटकावून जातात, रात्रभर ती बोट एकटीच सागराच्या लाटांवर जागीच हेलकावत असते, लंगर मुले कुठे ती जाऊ शकत नाही, प्रयत्न केला तर मुसक्या आवळून वेदना मात्र होत राहतात. 

स्वतःची सावली देखील दिवसभरच साथ देते, तळपता सूर्य डोक्यावर येतो. तेव्हा ती देखील पायाखाली लपते, आणि सूर्य मावळल्यावर तर साथच सोडून देते. स्वतःच्या सावलीमध्ये आपण बसू शकत नाही.

सकाळी मोठ्या श्रद्धेने/भावाने देवाला वाहिलेले फुलं, सायंकाळी मात्र निर्माल्य म्हणून काढून कचऱ्यात टाकली जातात.

ज्या शरीरावर वडील, आई, भाऊ, बहीण वैगेरे म्हणून प्रेम केलेले असते, तेच शरीर जेव्हा प्राण सोडते तेव्हा त्याला बॉडी म्हटले जाते, त्याला स्पर्श करणंही अपवित्र मानले जाते व शेवटी त्याला अग्नीच्या हवाली केले जाते. 

गाईम्हशीं जोपर्यत दूध देत असतात तोपर्यत त्यांचा वापर केला जातो आणि जेव्हा त्या दूध देणं बंद करतात किवा देऊ शकत नाही तेव्हा त्यांना दान दिले जाते, कसायाला विकले जाते. फारच थोडे त्यांना तरीही सांभाळतात.

जिवंत राहण्यासाठी श्वास हा घ्यावाच लागतो पण तो सोडवा पण लागतो हेच सत्त्य आहे कारण घेतलेला श्वास सोडल्याशिवाय नवीन श्वास घेता येत नाही.

आईच्या गर्भात कितीही सुरक्षित वाटत असले तरी जगात येण्यासाठी गर्भाचा त्याग हा नऊ महिन्यांनी करावाच लागतो तोही नाळ तोडून.

पूजा, यज्ञ करताना कितीही फुलांची फळांची सजावट केली तरी पूजा पूर्ण झाल्यावर ती काढावीच लागते.

मंदिरात कितीही प्रसन्न वाटले तरी काही वेळानंतर मंदिर सोडून घरी परतावेच लागते.

आमच्या पिढीला इंग्रजी फार अवघड वाटायची. ती भाषा समजायची पण बोलताना पंचाईत व्हायची, कुठेही इंग्रेजीचा बोलबाला, जो फाड फाड इंग्रेजी बोलू शकायचा त्याचा रुबाबाच काही वेगळा असायचा, मग अशी अवस्था मुलाची होऊ नये म्हणून त्यांना कॉन्व्हेंट/इंग्रजी माध्यमाच्या शाळेत पाठवण्याचा सिलसिला चालू झाला, ते आवश्यकही आहे, त्यामुळे मुलं तर इंग्रेजी फाडफाड बोलू लागली पण त्यांना पालकांशी मराठीत बोलणं अवघड झाले, पालकांना इंग्रेजीत बोलता येईना आणि मुलांना मराठी समजेना.

कोणत्याही गाडीमध्ये एकूण तीन आरसे लावलेले असतात. एक उजव्या बाजूला, एक डाव्या बाजूला आणि एक ड्रायव्हरच्या वरती पाठीमागचे बघण्यासाठी असतो (नवीन गाड्यामध्ये रिव्हर्स कॅमेराही असतो), ह्यात शक्यतो उजव्या व डाव्या बाजूच्या आरशाचा जास्त वापर होतो कारण ड्राइवर जास्त करून त्याच आरश्याचा जास्त करतो, क्वचितच मागचा आरसा वापरला जातो तोही गाडी पार्किंग करतेवेळी पाठीमागे घेताना, बाकीच्या वेळेस तो नावापुरताच असतो.

आत्ता तुम्हीच ठरवा काय मोहमाया आहे आणि काय सत्त्य.

---
हेमू.
